3

**Inledning**

Vi har alla känt skam någon gång. Den där känslan som kan få oss att krypa ihop, vilja
sjunka genom jorden, slå ner blicken och dra oss undan sociala sammanhang. Forskning om
skam har resulterat i en rad olika teorier som beskriver fenomenet (Tomkins, 1963; Lewis,
1971; Wurmser, 1981). Sedan 1980-talet har skam och dess konsekvenser varit ett omskrivet
ämne i psykologisk forskning (Gilbert, 1998; Brown, 2006; Nathansson, 1992). Forskningen
har främst intresserat sig för klientens skam i terapirummet (Tangney & Dearing, 2002) och
tagit avstamp i den psykodynamiska läran om överföringar och motöverföringar (Hahn, 2001).
Överföring handlar om hur klienten omedvetet projicerar känslor från tidigare relationer på
terapeuten. Motöverföring handlar om hur terapeutens egna reaktioner påverkas av klientens
överföring (Killingmo & Gullestad, 2011). Forskning med fokus på terapeutens egna
skamupplevelser i mötet med klienter verkar ha hamnat i skymundan, trots att det har visat sig
att terapeuters skam påverkar processen och resultatet av psykoterapi (Covert et al. 2003; Leith
& Baumeister 1998; Pope, Sonne & Greene 2006).

Vad är det då som händer när terapeuten känner sig otillräcklig, gör ett misstag eller
konfronteras med klienters svåra berättelser eller deras missnöje med terapin? Detta är en fråga
som är relativt obesvarad i litteraturen. Genom att undersöka terapeuters egna upplevelser av
skam i terapirummet, samt hur skammen påverkar den terapeutiska alliansen och kvaliteten på
behandlingen, vill vi bidra till en djupare förståelse för dynamiken i det terapeutiska mötet.
Våra resultat kan få betydelse i vidare forskning och för kliniker. Den kan leda till nya insikter
om vilket stöd terapeuter behöver i sitt arbete för att kunna förbättra kvaliteten på den
psykoterapeutiska behandlingen.

Vi vill särskilt belysa vilka situationer som kan framkalla skam, hur terapeuter reagerar
på dessa känslor och hur skammen påverkar den terapeutiska alliansen. För att besvara dessa
frågor har vi intervjuat sex terapeuter om deras erfarenheter av egen upplevd skam i
terapirummet. Vi kommer även presentera relevant teori och forskning om skam, makt, den
terapeutiska alliansen samt självomhändertagande. Därefter redogör vi för vår metod, inklusive
urval av deltagare och datainsamlingsmetod. Resultaten presenteras sedan, följt av en
diskussion där vi relaterar våra resultat till tidigare forskning och teori. Avslutningsvis
sammanfattar vi våra viktigaste slutsatser och diskuterar behov av framtida forskning och
klinisk praktik inom området.

**Teoretiska utgångspunkter – begrepp**

För att förstå den komplexa dynamiken i den terapeutiska relationen, de faktorer som
påverkar dess kvalitet, är det viktigt att förklara några centrala begrepp. I detta avsnitt undersöks
fyra nyckelbegrepp: skam, makt, allians och självmedkänsla. Genom att utforska dessa begrepp
fördjupas förståelsen för de processer som påverkar kvaliteten på den terapeutiska relationen.

**Skam**

Definitionen av skam utgår från att skam är en av våra grundkänslor som främst uppstår
i relation till andra (Tomkin, 1963). Skammens roll är att uppmärksamma och korrigera
beteenden och reaktioner. Den kan signalera när vårt beteende riskerar att bryta mot sociala
normer eller såra andra. På så sätt bidrar skam till att upprätthålla sociala band och samhörighet.
Skammen kan bli destruktiv och osund och ter sig då hämmande för individen (Dearing &
Tangney, 2011). Tomkin (2008) menar att skam är en av de negativa grundaffekterna och den
triggas när en positiv affekt avbryts eller förminskas. Skam uppstår framför allt när affekterna
glädje och intresse hindras. Detta kan leda till aktivering av olika försvarsstrategier för att
hantera skammen. Motoriskt syns skam när en person slår ner blicken, vänder bort huvudet,
kroppshållningen sjunker ihop, händerna förs över ansiktet och när en person rodnar. Beroende
på hur omgivningen bemöter en skamreaktion hos barnet så påverkas barnets skamutveckling
till att bli sund eller skadlig (Tomkin, 2008).

